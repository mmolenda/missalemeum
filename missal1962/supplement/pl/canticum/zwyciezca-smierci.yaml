title: Zwycięzca śmierci
tags:
  - Wielkanoc
body: |
  ZWYCIĘZCA ŚMIERCI, piekła i szatana,
  Wychodzi z grobu dnia trzeciego z rana:
  Naród niewierny trwoży się, przestrasza,
  Na cud Jonasza, Alleluja.
  
  Ziemia się trzęsie.... straż się grobu miesza....
  Anioł zstępuje.... niewiasty pociesza:
  Patrzcie mówi im, grób się próżny został,
  Pan zmartwychpowstał — Alleluja.
  
  Ustąpcie od nas smutki i trosk fale,
  Gdy Pan Zbawiciel tryumfuje w chwale:
  Ojcu swojemu uczynił już zadość,
  Nam niesie radość — Alleluja.
  
  Cieszy swych uczniów co mu wierni byli,
  Utwierdza w wierze aby nie wątpili:
  Obcuje z niemi, daje nauk wiele,
  O swym Kościele — Alleluja.
  
  Już nie spółkuje z narodem niewiernym,
  Samym się tylko ukazuje wiernym:
  Nieśmiertelności przedstawia znamiona,
  Wśród uczniów grona — Alleluja.
  
  Boleści, rany, wzgardy wyrządzone,
  I śmierć haniebna, są już nadgrodzone:
  Za poniżenia został wywyższony,
  Nad wszystkie trony — Alleluja.
  
  Ciesz się Syonie Chrystusów kościele!
  Oto zabity Bóg twój żyje w ciele;
  Śpiewaj z weselem: Pan króluje z drzewa,
  Jak Dawid śpiewa — Alleluja.
  
  Cieszmy się wszyscy, już śmierć pohańbiona,
  Wina pierwszego Rodzica zgładzona,
  Niebios zamkniętych otwarta jest brama,
  Synom Adama — Alleluja.
  
  Stargawszy pęta nałogów grzechowe,
  Chrystusa wzorem wiedźmy życie nowe,
  Zdala mijając nieszczęść naszych groby,
  Miejsca, osoby — Alleluja.
  
  Przez twe chwalebne Chryste zmartwychwstanie,
  Daj w łasce twojej stateczne wytrwanie,
  I niech tak w chwale, jakoś ty równie my
  Zmartwychwstaniemy — Alleluja.
