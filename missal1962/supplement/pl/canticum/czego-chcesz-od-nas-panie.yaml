title: Czego chcesz od nas, Panie
tags:
  - Przygodne
body: |
  CZEGO CHCESZ OD NAS, PANIE, za Twe hojne dary, \* Czego za dobrodziejstwa, którym nie masz miary? \* Kościół Cię nie ogarnie, wszędy pełno Ciebie: \* I w otchłaniach, i w morzu, na ziemi i w niebie.   
  2\. Złota też, wiem, nie pragniesz, bo to wszystko Twoje, \* Cokolwiek na ty świecie człowiek mieni swoje; \* Wdzięcznym Cię tedy sercem, Panie, wyznawamy, \* Bo nad nie przystojniejszej ofiary nie mamy.   
  3\. Tyś Pan wszystkiego świata, Tyś niebo zbudował \* I złotymi gwiazdami ślicznieś uhaftował; \* Tyś fundament założył nieobeszłej ziemi \* I przykryłeś jej nagość zioły rozlicznymi.   
  4\. Za Twoim rozkazaniem w brzegach morze stoi, \* A zamierzonych granic przeskoczyć się boi; \* Rzeki wód nieprzebranych wielką hojność mają, \* Biały dzień a noc ciemna swoje czasy znają.   
  5\. Tobie gwoli rozliczne kwiatki wiosna rodzi, \* Tobie gwoli w kłosianym wieńcu lato chodzi; \* Wino jesień i jabłka rozmaite dawa, \* Potem do gotowego gnuśna zima stawa.   
  6\. Z Twej łaski nocna rosa na mdłe zioła padnie, \* A zagorzałe zboża deszcz ożywia snadnie; \* Z Twoich rąk wszelkie zwierzę patrzy swej żywności, \* A Ty każdego żywisz z Twej szczodrobliwości.   
  7\. Bądź na wieki pochwalon, nieśmiertelny Panie; \* Twoja łaska, Twa dobroć nigdy nie ustanie. \* Chowaj nas, póki raczysz, na tej niskiej ziemi, \* Jeno zawżdy niech będziem pod skrzydłami Twymi.   
