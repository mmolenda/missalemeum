title: O Stworzycielu
tags:
  - Zesłanie Ducha św.
  - Hymny
body: |
  O STWORZYCIELU, Duchu, przyjdź,
  Nawiedź dusz wiernych Tobie krąg.
  Niebieską łaskę zesłać racz
  Sercom, co dziełem są Twych rąk.
  
  Pocieszycielem jesteś zwan
  I najwyższego Boga dar.
  Tyś namaszczeniem naszych dusz,
  Zdrój żywy, miłość, ognia żar.
  
  Ty darzysz łaską siedemkroć,
  Bo moc z prawicy Ojca masz,
  Przez Boga obiecany nam,
  Mową wzbogacasz język nasz.
  
  Światłem rozjaśnij naszą myśl,
  W serca nam miłość świętą wlej
  I wątłą słabość naszych ciał
  Pokrzep stałością mocy Twej.
  
  Nieprzyjaciela odpędź w dal
  I Twym pokojem obdarz wraz.
  Niech w drodze za przewodem Twym
  Miniemy zło, co kusi nas.
  
  Daj nam przez Ciebie Ojca znać,
  Daj, by i Syn poznany był.
  I Ciebie, jedno tchnienie Dwóch,
  Niech wyznajemy z wszystkich sił.
  
  Niech Bogu Ojcu chwała brzmi,
  Synowi, który zmartwychwstał,
  I Temu, co pociesza nas,
  Niech hołd wieczystych płynie chwał. Amen.
