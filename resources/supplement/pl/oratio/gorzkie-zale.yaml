title: Gorzkie Żale
tags: []
body: |
  *Gorzkie Żale to popularne w Polsce nabożeństwo pasyjne, połączone z
  wystawieniem Najświętszego Sakramentu i kazaniem pasyjnym. Pochodzi 
  ono z początków XVIII w. - po raz pierwszy odprawiono je w 1707 r.
  w kościele św. Krzyża w Warszawie. 
  Jego tekst zachował oryginalne, staropolskie brzmienie.   
  Struktura tego nabożeństwa opiera się na strukturze dawnej 
  Jutrzni. Składa się ono z trzech części. Rozpoczyna się Pobudką i wzbudzeniem
  intencji  (czytanie). W każdej części znajduje 
  się hymn i dwie pieśni. Gorzkie Żale dzieli się na Pobudkę i trzy części.
  W każdą niedzielę Wielkiego Postu odprawia się jedną część:*   
  
  ## Pobudka do rozmyślania Męki Pańskiej   
  
  Gorzkie żale przybywajcie, \*   
  Serca nasze przenikajcie.   

  Rozpłyńcie się, me źrenice, \*   
  Toczcie smutnych łez krynice.   

  Słońce, gwiazdy omdlewają, \*   
  Żałobą się pokrywają.   

  Płaczą rzewnie Aniołowie, \*   
  A któż żałość ich wypowie?   

  Opoki się twarde krają, \*   
  Z grobów umarli powstają.   

  Cóż jest, pytam, co się dzieje? \*   
  Wszystko stworzenie truchleje!   

  Na ból męki Chrystusowej \*   
  Żal przejmuje bez wymowy.   

  Uderz, Jezu, bez odwłoki \*   
  W twarde serc naszych opoki!   

  Jezu mój, we krwi ran Twoich \*   
  Obmyj duszę z grzechów moich!   

  Upał serca swego chłodzę, \*   
  Gdy w przepaść męki Twej wchodzę.   

  ## Część I   

  **Intencja**   

  Przy pomocy łaski Bożej przystępujemy do rozważania męki Pana naszego Jezusa Chrystusa.
  Ofiarować je będziemymy Ojcu niebieskiemu na cześć i chwałę Jego Boskiego Majestatu, 
  pokornie Mu dziękując za wielką i niepojętą miłość ku rodzajowi ludzkiemu, iż raczył
  zesłać Syna swego, aby za nas wycierpiał okrutne męki i śmierć podjął krzyżową. To
  rozmyślanie ofiarujemy również ku czci Najświętszej Maryi Panny, Matki Bolesnej, oraz ku 
  uczczeniu Świętych Pańskich, którzy wyróżniali się nabożeństwem ku męce Chrystusowej.   
  W pierwszej części będziemy rozważać, co Pan Jezus wycierpiał od modlitwy w Ogrojcu aż do 
  niesłusznego przed sądem oskarżenia. Te zniewagi i zelżywości temuż Panu za nas 
  bolejącemu ofiarujemy za Kościół święty katolicki, za najwyższego Pasterza z całym 
  duchowieństwem, nadto za nieprzyjaciół krzyża Chrystusowego i wszystkich niewiernych, 
  aby im Pan Bóg dał łaskę nawrócenia i opamiętania.

  **Hymn**   

  Żal duszę ściska, serce boleść czuje, \*   
  Gdy słodki Jezus na śmierć się gotuje; \*   
  Klęczy w Ogrójcu, gdy krwawy pot leje, \*   
  Me serce mdleje.   

  Pana świętości uczeń zły całuje, \*   
  Żołnierz okrutny powrozmi krępuje! \*   
  Jezus tym więzom dla nas się poddaje, \*   
  Na śmierć wydaje.   

  Bije, popycha tłum nieposkromiony, \*   
  Nielitościwie z tej i owej strony, \*   
  Za włosy targa: znosi w cierpliwości \*   
  Król z wysokości.   

  Zsiniałe przedtem krwią zachodzą usta, \*   
  Gdy zbrojną żołnierz rękawicą chlusta; \*   
  Wnet się zmieniło w płaczliwe wzdychanie \*   
  Serca kochanie.   

  Oby się serce we łzy rozpływało, \*   
  Że Cię, mój Jezu, sprośnie obrażało! \*   
  Żal mi, ach, żal mi ciężkich moich złości \*   
  Dla Twej miłości!   

  **Płacz duszy nad cierpiącym Jezusem**   

  Jezu, na zabicie okrutne, \*   
  Cichy Baranku od wrogów szukany, \*   
  Jezu mój kochany!   

  Jezu, za trzydzieści srebrników \*   
  Od niewdzięcznego ucznia zaprzedany, \*   
  Jezu mój kochany!   

  Jezu, w ciężkim smutku żałością, \*   
  Jakoś sam wyznał, przed śmiercią nękany, \*   
  Jezu mój kochany!   

  Jezu, na modlitwie w Ogrójcu \*   
  Strumieniem potu krwawego zalany, \*   
  Jezu mój kochany!   

  Jezu, całowaniem zdradliwym \*   
  Od niegodnego Judasza wydany, \*   
  Jezu mój kochany!   

  Jezu, powrozami grubymi \*   
  Od swawolnego żołdactwa związany, \*   
  Jezu mój kochany!   

  Jezu, od pospólstwa zelżywie \*   
  Przed Annaszowym sądem znieważany, \*   
  Jezu mój kochany!   

  Jezu, przez ulice sromotnie \*   
  Przed sąd Kajfasza za włosy targany, \*   
  Jezu mój kochany!   

  Jezu, od Malchusa srogiego \*   
  Ręką zbrodniczą wypoliczkowany, \*   
  Jezu mój kochany!   

  Jezu, od fałszywych dwóch świadków \*   
  Za zwodziciela niesłusznie podany, \*   
  Jezu mój kochany!   

  Bądź pozdrowiony, bądź pochwalony, \*   
  Dla nas zelżony i pohańbiony. \*   
  Bądź uwielbiony! Bądź wysławiony! \*   
  Boże nieskończony!   

  **Rozmowa duszy z Matką Bolesną**   

  Ach! Ja Matka tak żałosna! \*   
  Boleść mnie ściska nieznośna. \*   
  Miecz me serce przenika.   

  Czemuś, Matko ukochana, \*   
  Ciężko na sercu stroskana? \*   
  Czemu wszystka truchlejesz?   

  Co mię pytasz? Wszystkam w mdłości, \*   
  Mówić nie mogę z żałości, \*   
  Krew mi serce zalewa.   

  Powiedz mi, o Panno moja, \*   
  Czemu blednieje twarz Twoja? \*   
  Czemu gorzkie łzy lejesz?   

  Widzę, że Syn ukochany \*   
  W Ogrójcu cały zalany \*   
  Potu krwawym potokiem.   

  O Matko, źródło miłości, \*   
  Niech czuję gwałt Twej żałości! \*   
  Dozwól mi z sobą płakać.   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   

  ##Część II   

  **Intencja**   

  W drugiej części rozmyślania męki Pańskiej będziemy rozważali, co Pan Jezus wycierpiał od niesłusznego przed sądem oskarżenia aż do okrutnego cierniem ukoronowania. Te zaś rany, zniewagi i zelżywości temuż Jezusowi cierpiącemu ofiarujemy, prosząc Go o pomyślność dla Ojczyzny naszej, o pokój i zgodę dla wszystkich narodów, a dla siebie o odpuszczenie grzechów, oddalenie klęsk i nieszczęść doczesnych, a szczególnie zarazy, głodu, ognia i wojny.   

  **Hymn**   

  Przypatrz się, duszo, jak cię Bóg miłuje, \*   
  Jako dla ciebie sobie nie folguje. \*   
  Przecież Go bardziej, niż katowska, dręczy, \*   
  Złość twoja męczy.   

  Stoi przed sędzią Pan wszego stworzenia, \*   
  Cichy Baranek, z wielkiego wzgardzenia; \*   
  Dla białej szaty, którą jest odziany, \*   
  Głupim nazwany.   

  Za moje złości grzbiet srodze biczują; \*   
  Pójdźmy, grzesznicy, oto nam gotują \*   
  Ze Krwi Jezusa dla serca ochłody \*   
  Zdrój żywej wody.   

  Pycha światowa niechaj, co chce, wróży, \*   
  Co na swe skronie wije wieniec z róży, \*   
  W szkarłat na pośmiech, cierniem Król zraniony, \*   
  Jest ozdobiony!   

  Oby się serce we łzy rozpływało, \*   
  Że Cię, mój Jezu, sprośnie obrażało! \*   
  Żal mi, ach, żal mi ciężkich moich złości, \*   
  Dla Twej miłości!   

  **Płacz duszy nad cierpiącym Jezusem**   

  Jezu, od pospólstwa niewinnie \*   
  Jako łotr godzien śmierci obwołany, \*   
  Jezu mój kochany!   

  Jezu, od złośliwych morderców \*   
  Po ślicznej twarzy tak sprośnie zeplwany, \*   
  Jezu mój kochany!   

  Jezu, pod przysięgą od Piotra \*   
  Po trzykroć z wielkiej bojaźni zaprzany, \*   
  Jezu mój kochany!   

  Jezu, od okrutnych oprawców \*   
  Na sąd Piłata, jak zabójca szarpany, \*   
  Jezu mój kochany!   

  Jezu, od Heroda i dworzan, \*   
  Królu niebieski, zelżywie wyśmiany, \*   
  Jezu mój kochany!   

  Jezu, w białą szatę szydersko \*   
  Na większy pośmiech i hańbę ubrany, \*   
  Jezu mój kochany!   

  Jezu, u kamiennego słupa \*   
  Niemiłosiernie biczmi wysmagany, \*   
  Jezu mój kochany!   

  Jezu, przez szyderstwo okrutne \*   
  Cierniowym wieńcem ukoronowany, \*   
  Jezu mój kochany!   

  Jezu, od żołnierzy niegodnie \*   
  Na pośmiewisko purpurą odziany, \*   
  Jezu mój kochany!   

  Jezu, trzciną po głowie bity, \*   
  Królu boleści, przez lud wyszydzany, \*   
  Jezu mój kochany!   

  Bądź pozdrowiony, bądź pochwalony, \*   
  Dla nas zelżony, wszystek wykrwawiony. \*   
  Bądź uwielbiony! Bądź wysławiony! \*   
  Boże nieskończony!   

  **Rozmowa duszy z Matką Bolesną**   

  Ach, widzę Syna mojego \*   
  Przy słupie obnażonego, \*   
  Rózgami zsieczonego!   

  Święta Panno, uproś dla mnie, \*   
  Bym ran Syna Twego znamię \*   
  Miał na sercu wyryte!   

  Ach, widzę jako niezmiernie \*   
  Ostre głowę rani ciernie! \*   
  Dusza moja ustaje!   

  O Maryjo, Syna swego, \*   
  Ostrym cierniem zranionego, \*   
  Podzielże ze mną mękę!   

  Obym ja, Matka strapiona, \*   
  Mogła na swoje ramiona \*   
  Złożyć krzyż Twój, Synu mój!   

  Proszę, o Panno jedyna, \*   
  Niechaj krzyż Twojego Syna \*   
  Zawsze w sercu swym noszę!   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   

  ##Część III   

  **Intencja**   

  W tej ostatniej części będziemy rozważali, co Pan Jezus wycierpiał od chwili ukoronowania aż do ciężkiego skonania na krzyżu. Te bluźnierstwa, zelżywości i zniewagi, jakie Mu wyrządzano, ofiarujemy za grzeszników zatwardziałych, aby Zbawiciel pobudził ich serca zbłąkane do pokuty i prawdziwej życia poprawy oraz za dusze w czyśćcu cierpiące, aby im litościwy Jezus krwią swoją świętą ogień zagasił; prosimy nadto, by i nam wyjednał na godzinę śmierci skruchę za grzechy i szczęśliwe w łasce Bożej wytrwanie.   

  **Hymn**   

  Duszo oziębła, czemu nie gorejesz? \*   
  Serce me, czemu całe nie truchlejesz? \*   
  Toczy twój Jezus z ognistej miłości \*   
  Krew w obfitości.   

  Ogień miłości, gdy Go tak rozpala, \*   
  Sromotne drzewo na ramiona zwala; \*   
  Zemdlony Jezus pod krzyżem uklęka, \*   
  Jęczy i stęka.   

  Okrutnym katom posłuszny się staje, \*   
  Ręce i nogi przebić sobie daje, \*   
  Wisi na krzyżu, ból ponosi srogi \*   
  Nasz Zbawca drogi!   

  O słodkie drzewo, spuśćże nam już Ciało, \*   
  Aby na tobie dłużej nie wisiało! \*   
  My je uczciwie w grobie położymy, \*   
  Płacz uczynimy.   

  Oby się serce we łzy rozpływało, \*   
  Że Cię, mój Jezu, sprośnie obrażało! \*   
  Żal mi, ach, żal mi ciężkich moich złości, \*   
  Dla Twej miłości!   

  Niech Ci, mój Jezu, cześć będzie w wieczności \*   
  Za Twe obelgi, męki, zelżywości, \*   
  Któreś ochotnie, Syn Boga jedyny, \*   
  Cierpiał bez winy!   

  **Płacz duszy nad cierpiącym Jezusem**   

  Jezu, od pospólstwa niezbożnie \*   
  Jako złoczyńca z łotry porównany, \*   
  Jezu mój kochany!   

  Jezu, przez Piłata niesłusznie \*   
  Na śmierć krzyżową za ludzi skazany, \*   
  Jezu mój kochany!   

  Jezu, srogim krzyża ciężarem \*   
  Na kalwaryjskiej drodze zmordowany, \*   
  Jezu mój kochany!   

  Jezu, do sromotnego drzewa \*   
  Przytępionymi gwoźdźmi przykowany, \*   
  Jezu mój kochany!   

  Jezu, jawnie pośród dwu łotrów \*   
  Na drzewie hańby ukrzyżowany, \*   
  Jezu mój kochany!   

  Jezu, od stojących wokoło \*   
  I przechodzących szyderczo wyśmiany, \*   
  Jezu mój kochany!   

  Jezu, bluźnierstwami od złego, \*   
  Współwiszącego łotra wyszydzany, \*   
  Jezu mój kochany!   

  Jezu, gorzką żółcią i octem \*   
  W wielkim pragnieniu swoim napawany, \*   
  Jezu mój kochany!   

  Jezu, w swej miłości niezmiernej \*   
  Jeszcze po śmierci włócznią przeorany, \*   
  Jezu mój kochany!   

  Jezu, od Józefa uczciwie \*   
  I Nikodema w grobie pochowany, \*   
  Jezu mój kochany!   

  Bądź pozdrowiony, bądź pochwalony, \*   
  Dla nas zmęczony i krwią zbroczony. \*   
  Bądź uwielbiony! Bądź wysławiony! \*   
  Boże nieskończony!   

  **Rozmowa duszy z Matką Bolesną**   

  Ach, Ja Matka boleściwa, \*   
  Pod krzyżem stoję smutliwa, \*   
  Serce żałość przejmuje.   

  O Matko, niechaj prawdziwie, \*   
  Patrząc na krzyż żałośliwie, \*   
  Płaczę z Tobą rzewliwie.   

  Jużci, już moje Kochanie \*   
  Gotuje się na skonanie! \*   
  Toć i ja z Nim umieram!   

  Pragnę, Matko, zostać z Tobą, \*   
  Dzielić się Twoją żałobą \*   
  Śmierci Syna Twojego.   

  Zamknął słodką Jezus mowę, \*   
  Już ku ziemi skłania głowę, \*   
  Żegna już Matkę swoją!   

  O Maryjo, Ciebie proszę, \*   
  Niech Jezusa rany noszę \*   
  I serdecznie rozważam.   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   

  Któryś za nas cierpiał rany, \*   
  Jezu Chryste, zmiłuj się nad nami!   
