title: Rozmyślajmy dziś
tags:
  - Wielki Post
body: |
  ROZMYŚLAJMY DZIŚ, wierni chrześcijanie, \* Jako Pan Chrystus za nas cierpiał rany; \* Od pojmania nie miał odpocznienia \* Aż do skonania.   
  2\. Naprzód w Ogrojcu wziął pocałowanie, \* Tam Judasz zdrajca dał był katom znamię: \* Oto patrzajcie, mego Mistrza macie, \* Tego imajcie.   
  3\. Wnet się rzucili jako lwi zaciekli, \* Apostołowie od Niego uciekli, \* On zaś był spiesznie wiedzion do Annasza, \* Pociecha nasza.   
  4\. Przed sąd Piłata gdy był postawiony, \* Niesprawiedliwie został oskarżony; \* Rozkazał Piłat, by był biczowany \* Ten Pan nad pany.   
  5\. Koronę z ciernia żołnierze uwili, \* Naszemu Panu na głowę wtłoczyli, \* Naśmiewając się, przed Nim przyklękali, \* Królem Go zwali.   
  6\. Krzyknęła potem tłuszcza zbuntowana: \* „Nie chcemy Tego za swego mieć Pana, \* Niechaj na krzyżu swój żywot położy \* Ten to Syn Boży!”   
  7\. Krzyż niosąc, na śmierć szedł nieustraszenie, \* Oprawcy niecni zwlekli zeń odzienie, \* Do krzyża Zbawcę okrutnie przybili, \* Octem poili.   
  8\. Z wołaniem głośnym po tak srogiej męce \* Skonał, oddając ducha w Ojca ręce; \* Zagasło słońce, strach ludzi oniemia, \* Trzęsła się ziemia.   
  9\. Zstąpił do piekieł Król wieczystej mocy, \* Z niewoli lud swój wybawił sierocy; \* Umarłych ciała z grobów powstawały, \* Widzieć się dały.   
  10\. Zacny Nikodem wraz z Józefem śmiało \* Zanieśli prośbę o Jezusa ciało; \* Dozwala Piłat, pełnią się bez zwłoki \* Boskie wyroki.   
  11\. W wieczornej porze, nie tracąc ni chwili, \* Ostrożnie z krzyża Jezusa złożyli; \* Matuchna Jego ciało piastowała, \* Rzewnie płakała.   
  12\. Wnet prześcieradło usławszy na ziemi, \* Uczcili ciało balsamy drogimi, \* W świeżo kowanym grobie położyli, \* Płacz uczynili.   
  13\. Płaczmy i my też, wierni chrześcijanie, \* Dziękując Panu za najdroższe rany; \* Iż, by nas zbawić, lejąc krew obficie, \* Dał za nas   
  życie.   
