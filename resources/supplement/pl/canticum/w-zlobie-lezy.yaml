title: W żłobie leży
tags:
  - Boże Narodzenie
body: |
  W ŻŁOBIE LEŻY, któż pobieży \* kolędować Małemu \* Jezusowi Chrystusowi, \* Dziś nam narodzonemu? \* Pastuszkowie, przybywajcie, \* Jemu wdzięcznie przygrywajcie, \* Jako Panu naszemu.   
  2\. My zaś sami z piosneczkami \* Za wami pospieszymy, \* A tak Tego Maleńkiego \* Niech wszyscy zobaczymy, \* Jak ubogo narodzony, \* Płacze w stajni położony, \* Więc Go dziś ucieszymy.   
  3\. Naprzód tedy niechaj wszędy \* Zabrzmi świat w wesołości, \* Że posłany nam jest dany \* Emanuel w niskości. \* Jego tedy przywitajmy, \* Z Aniołami zaśpiewajmy: \* „Chwała na wysokości".   
  4\. Witaj, Panie, cóż się stanie, \* Ze rozkosze niebieskie \* Opuściłeś, a zstąpiłeś \* Na te niskości ziemskie? \* „Miłość Moja to sprawiła, \* By człowieka wywyższyła \* Pod nieba empirejskie".   
  5\. Przecz w żłóbeczku, nie w łóżeczku, \* Na siankuś położony, \* Przecz z bydlęty, nie z panięty \* W stajni jesteś złożony? \* „By człek sianu przyrównany, \* Grzesznik bydlęciem nazwany \* Przeze Mnie był zbawiony".   
  6\. Twoje państwo i poddaństwo \* Jest świat cały, o Boże! \* Tyś polny kwiat, czemuż Cię świat \* Przyjąć nie chce, choć może? \* „Bo świat doczesne wolności \* Zwykł jest kochać, Mnie zaś w złości \* Ściele krzyżowe łoże".   
  7\. W Ramie głosy pod niebiosy \* Wzbijają się Racheli, \* Gdy swe syny bez przyczyny \* W krwawej widzi kąpieli, \* „Większe Mnie dla nich kąpanie \* w krwawym czeka oceanie, \* Skąd niebo będą mieli".   
  8\. Trzej Królowie, monarchowie \* Wschodni kraj opuszczają, \* Serc ofiary z trzema dary \* Tobie, Panu, oddają, \* „Darami się kontentuję, \* Bardziej serca ich szacuję, \* Za co niebo niech mają".   
