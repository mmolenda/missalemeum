title: Bóg się rodzi, moc truchleje
tags:
  - Boże Narodzenie
body: |
  BÓG SIĘ RODZI, MOC TRUCHLEJE, \* Pan niebiosów obnażony! \* Ogień krzepnie, blask ciemnieje, \* Ma granice Nieskonczony; \* Wzgardzony okryty chwałą, \* Śmiertelny Król nad wiekami! A Słowo ciałem się stało i mieszkało między nami.   
  2\. Cóż masz, niebo, nad ziemiany? \* Bóg porzucił szczęście swoje, \* Wszedł między lud ukochany, \* Dzieląc z nim trudy i znoje. \* Niemało cierpiał, niemało, \* Żeśmy byli winni sami. A Słowo..,   
  3\. W nędznej szopie urodzony, \* Żłób Mu za kolebkę dano! \* Cóż jest, czym był otoczony? \* Bydło pasterze i siano. \* Ubodzy, was to spotkało \* Witać Go przed bogaczami. A Słowo...   
  4\. Potem i króle widziani \* Cisną się między prostotą, \* Niosąc dary Panu w dani: \* Mirrę, kadzidło i złoto. \* Bóstwo to razem zmieszało \* Z wieśniaczymi ofiarami. A Słowo...   
  5\. Podnieś rękę Boże Dziecię, \* Błogosław ojczyznę miłą, \* W dobrych radach, w dobrym bycie \* Wspieraj jej siłę swą siłą, \* Dom nasz i majętność całą \* I wszystkie wioski z miastami. A Słowo...   
