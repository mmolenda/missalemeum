title: Ojcze Boże wszechmogący
tags:
  - Wielki Post
body: |
  OJCZE BOŻE WSZECHMOGĄCY, \* Który z miłości gorącej \* Zesłałeś na te niskości \* Syna swego z wysokości.   
  2\. Ku wielkiemu pocieszeniu \* Twemu ludzkiemu plemieniu \* Wydałeś Go na stracenie \* Przez człowiecze odkupienie.   
  3\. Miejmyż wszyscy na baczności \* Drogą śmierć Jego miłości \* I smutek Matuchny Jego, \* Która cierpiała dla Niego.   
  4\. Gdy Go we czwartek żegnała, \* Tak Mu mówiąc, narzekała: \* „Weźmij mię w Ogrojec z sobą, \* Pójdę rada na śmierć z Tobą".   
  5\. Smutnie na Nią Pan spoglądał, \* Po swej Matce tego żądał: \* „Miła Matko, racz Mię puścić, \* Noc ci blisko, już nam czas iść".   
  6\. Smutneć było to rozstanie, \* Z Synem swym Najświętszej Pannie; \* Ileż boleści doznała, \* Gdy się z Jezusem żegnała.   
  7\. Gdy do Ogrojca przybieżał, \* Padł na ziemię, krzyżem leżał: \* Tam swą mękę wszystką widział, \* Którą nazajutrz cierpieć miał.   
  8\. Klęknął na kolana potem, \* Jął się pocić krwawym potem, \* Mówiąc: „Ojcze, może-li być, \* Racz ten kielich precz oddalić".   
  9\. Jezu miły, nie lękaj się, \* Wstań, nie klęcz, już spamiętaj się: \* Masz niedaleko Judasza, \* Idzie z ludem od Annasza.   
  10\. Wtem przystąpił Judasz k'Niemu, \* Pokłonił się Panu swemu: \* Jeszcze Go zdradnie całował, \* Pan się schylił, twarz mu podał.   
  11\. Wnet do Niego przyskoczyli, o ziemię Nim uderzyli: \* I związawszy Go okrutnie, wiedli Go do miasta butnie.   
  12\. Niemiłosierni żydowie, \* Okrutniejsi niż katowie, \* Na Piłata zawołali, \* Ukrzyżować Go kazali.   
  13\. Wisiał na krzyżu zraniony, \* Zbity, skłuty, zakrwawiony, \* Nie mając odpoczywania \* Od ujęcia do skonania.   
  14\. Chryste Panie miłościwy, \* Czemuś tak bardzo cierpliwy? \* Dla zmiłowania naszego \* Zapomniałeś Bóstwa swego!   
