info:
  tags: []
  title: 'Objaśnienia Ewangelii na 2 niedzielę Wielkiego Postu'

sections:
- body:
  -
    - |
      
      \(1\) Przemienienie Pańskie, to jedna z tych, tak rzadkich, jasnych
      chwil w życiu Pana naszego Jezusa Chrystusa. P. Jezus, według słów Pawła
      św., «przyjąwszy postać sługi», ustawicznie sprawdzał na sobie, co o Nim
      przepowiedział Izajasz prorok: «Jako się zdumieli nad Tobą mnodzy, tak
      niepoczesna będzie między ludźmi osoba Jego, a postawa Jego między
      synami człowieczymi.» Dziwny wprawdzie urok wywierał P. Jezus na ludzi,
      nie tylko zewnętrzną postacią swoją, według tego, co jest w Pieśni
      nad pieśniami: «otoś Ty jest piękny, umiłowany mój i wdzięczny» – nie
      tylko wymową swoją, o której nawet nieprzyjaciele Jego mówili, że «nigdy
      tak człowiek nie mówił ... uczył, jako władzę mający» – i nie tylko
      licznemi cudami, – ale nad to wszystko swoją przedziwną słodyczą serca,
      jaka przejawiała się w każdem słowie, w całem Jego postępowaniu. Tym
      sposobem działo się, że Apostołowie na Jego jedno słowo porzucili
      wszystko i poszli za nim, że dziatwa lgnęła do Niego, że tłumy wielkie
      koło Niego się zbierały i nieraz, jakby oderwać się od niego nie mogąc,
      trwały przy Nim całemi dniami i nocami. Mimo to wszystek, świat
      tj. ludzie doczesności oddani, jak faryzeusze i inni nieprzychylni
      P. Jezusowi, nic wielkiego w Nim nie widzieli.\
      Otóż potrzeba było, żeby P. Jezus uczniów, przynajmniej
      najprzedniejszych, ustrzegł od tych światowych i przewrotnych na osobę
      swoją poglądów i dlatego w Przemienieniu Swojem pokazuje się im takim,
      jakim przedstawiałby się oczom ludzkim na zawsze, gdyby nie ukrywał
      Majestatu Swojego.
      
      \(2\) Ilekroć nędza grozi albo już i nawet dolega, w ogóle w każdem
      trudnem położeniu, zwykli ludzie modlić się do Przemienienia Pańskiego.
      Nie można tego zganić, byleć prosząc o przemienienie, zawsze zachowali
      w sercu oną prośbę P. Jezusa: «Nie moja bądź wola, ale Twoja». A jednak
      często nieroztropnie myślą sobie ludzie, że byle było inaczej niż jest,
      to będzie tem samem i lepiej. Łudzą się tem, tak samo jak łudzą się ci,
      którym się zdaje, że wszędzie lepiej, niż tam gdzie oni są. Jeżeli komuś
      źle, to najczęściej darmo pragnie on zmiany miejsca i okoliczności;
      zwyczajnie potrzeba, aby sam się zmienił i stał lepszym, a wtenczas da
      P. Bóg, że i jemu będzie lepiej, nie od razu może, ale nieznacznie,
      powoli i stopniowo.
      
      \(3\) Z tego, że Mojżesz i Eljasz rozmawiali z P. Jezusem, trzeba
      wierzyć, że Święci na ziemi ludziom ukazywać się mogą. I tak P. Jezus
      ukazał się Szawłowi, a w późniejszych czasach św. Franciszkowi,
      Antoniemu, Małgorzacie i wielu innym; również Matka Najświętsza i inni
      Święci, o czem wiele naczytać się można w dziejach Kościoła i w żywotach
      Świętych. Jakim sposobem się to dzieje, tego nie wiemy, ale to pewna,
      że takie objawienia nie są pustą grą wyobraźni, ani czczą iluzją,
      ale rzeczywistością i prawdą. Z tego jednak bynajmniej nie wynika
      żeby każde objawienie, o którem ludzie opowiadają, było zawsze
      prawdziwem objawieniem. Wcale nie, bo zdarzają się przywidzenia; bywa
      też, że diabeł za dopuszczeniem Bożem przemienia się w anioła
      światłości, by ludzi w błąd wprowadzać, a nierzadką wreszcie jest
      rzeczą, że i sami ludzie, dla rozmaitych pobudek, zmyślają jakieś rzeczy
      nadzwyczajne. Bywają więc objawienia i prawdziwe i fałszywe. Jakże jedne
      od drugich rozeznać i zachować przestrogę św. Jana: «Nie każdemu duchowi
      wierzcie, ale doświadczajcie duchów, jeśli z Boga są?»
      Najbezpieczniejszy na to sposób jest, uważać jakie te objawienia wydają
      owoce? Komu P. Bóg dał łaskę prawdziwego objawienia, ten staje się
      pokorniejszym i posłuszniejszy,. Pokorniejszym stajemy się, kiedy nam
      ubywa wysokiego o sobie rozumienia, a zarazem pretensyj i wymagać
      rozmaitych, kiedy coraz mniej rościmy sobie prawa do tego, żeby o nas
      pamiętano, dogadzano, z nami się rachowano; – potulniejszymi, kiedy
      coraz rzadziej się obrażamy, coraz mniej wybuchamy gniewem
      i niecierpliwością; poczciwszymi, kiedy stajemy się dla ludzi
      wyrozumialszymi, miłosierniejszymi; – posłuszniejszymi wreszcie
      będziemy, kiedy coraz chętniej, nie tylko uczynkiem spełniamy,
      ale i w sercu pochwalamy (a nigdy nie krytykujemy) rozkazy i polecenia
      tych, którym Bóg dał jakąkolwiek nad nami władzę: rodzicielską, doczesną
      lub duchowną. Daj Boże każdemu w tych czterech, tak bardzo potrzebnych
      cnotach, czynić ciągły postęp, czy za pomocą objawień, czy też bez nich.
      Na fałszywe objawienia szczególniej narażeni są tacy, którzy przez pustą
      ciekawość radziby doświadczyć sami na sobie takich nadzwyczajności, –
      dalej zarozumiali, – że mają siebie jeśli nie za lepszych,
      to przynajmniej nie za gorszych od wielkich nawet Świętych, i dlatego
      mniemają, że Święci z nieba powinni do nich przychodzić na pogadanki,
      jak równi do równych; wreszcie wiele próżnujący. Ktoby zaś umyślnie
      fałszywe objawienia zmyślał i pod jakimkolwiek pozorem i dla jakiejbądź
      pobudki w ludzi wmawiał, taki popełnia grzech śmiertelny, który Kościół
      św. kładzie na równi z głoszeniem herezji.
      
      \(4\) Mojżesz jest przedstawicielem Starego Zakonu, Eljasz największym
      z proroków. I jak Stary Zakon i prorocy zapowiadają przyjście Boskiego
      Zbawiciela, tak tu Mojżesz i Eljasz niejako poświadczają Apostołom, aby
      oni dalej świadczyli aż po krańce świata i aż do końca wieków, że tenci
      jest prawy Mesjasz, Bóg-Człowiek, Zbawiciel świata. I więcej jeszcze,
      sam Ojciec niebieski daje świadectwo: «Ten jest Syn mój miły, w którymem
      sobie dobrze upodobał; Jego słuchajcie». Świadectwo to tak mocno wraziło
      się w umysł i pamięć Apostołów, że św. Piotr jeszcze krótko
      przed śmiercią swoją mówi o niem te słowa: «Oznajmiliśmy wam moc
      i obecność Pana naszego, nie uwiedzeniu baśniami misternemi,
      ale przypatrzywszy się sami Wielmożności Jego. Bo wziął od Boga Ojca
      cześć i chwałę, gdy do Niego szedł głos takowy: Ten jest Syn mój,
      w którymem sobie ulubił, tego słuchajcie. A głos ten myśmy słyszeli
      z nieba przyniesiony, będąc z Nim na górze świętej». I oparty na tem
      świadectwie wszystek Kościół św. wyznaje: «Koniecznem jest do wiecznego
      zbawienia szczerze też wierzyć we Wcielenie Pana naszego Jezusa
      Chrystusa. Zatem prawdziwa wiara polega na tem, żeby wierzyć i wyznawać,
      iż P. N. Jezus Chrystus, Syn Boży, Bogiem jest i człowiekiem; Bogiem
      jest z istoty Ojca przed wieki rodzony, a człowiekiem jest z istoty
      Matki w czasie narodzony; najzupełniej Bogiem, najzupełniej też
      człowiekiem, mającym duszę rozumną i ciało ludzkie. Równy jest Ojcu, bo
      jest Bogiem, a zarazem mniejszy od Ojca, bo jest człowiekiem,
      I jakkolwiek Bogiem jest i człowiekiem, przecież nie masz dwóch,
      ale tylko jeden jest Chrystus; jeden atoli nie w tem znaczeniu, jakoby
      Bóstwo przemieniło się w ciało, ale iż druga Osoba Trójcy
      Przenajświętszej przybrała do Bóstwa jeszcze i człowieczeństwo; jednym
      więc jest nie przez jakieś zmieszanie istotności Boskiej z ludzką,
      ale przez to, że jedną tylko jest osobą, a to Osobą Boską. Bo jak dusza
      rozumna i ciało nie dwóch, ale jednego tylko stanowi człowieka, tak też
      Bóg i człowiek jednego stanowią Chrystusa Pana. Tac jest wiara
      katolicka, której kto nie trzyma się szczerze i mocno, ten nie może być
      zbawion». Tak czytamy w brewiarzu, przez Kościół św. dla księży
      do odmawiania wyraźnie nakazanym. Jest to wyznanie wiary, ułożone przez
      św. Atanazego.
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
