info:
  additional_info: []
  title: 'Objaśnienia Ewangelii na 3 niedzielę po Zesłaniu Ducha św.'

sections:
- body:
  -
    - |
      
      \(1\) «Przybliżali się do Jezusa celnicy i grzesznicy,» otaczali Go też
      ustawicznie faryzeusze; tamci atoli, żeby Go słuchać i z nauki Jego
      korzystać, ci żeby Go śledzić, krytykować i wynajdywać przyczyny
      oskarżenia; tamci przychodzą z dobrą wolą, faryzeusze z zaciętością
      i uprzedzeniami. Grzesznicy i celnicy, póki trwają w swych grzechach,
      oczywiście nie są lepsi od faryzeuszów. Co P. Jezus sądzi o takich
      zatwardziałych celnikach i grzesznikach, nie trudno poznać z tego,
      że celników stawia na równi z najgorszymi ludźmi, mówiąc: «jeśliby
      Kościoła nie usłuchał, niech ci będzie jako poganin i celnik», a i Paweł
      św. nakazuje: «jeśli ten który jest bratem» tj. chrześcijaninem «się
      mianuje jest porubnikiem albo łakomym, albo służącym bałwanom, albo
      złorzeczącym, albo pijanicą, albo drapieżcą, żebyście z takowym ani
      jedli», tzn. żadnych bliskich i poufałych stosunków z nim nie
      utrzymywali. O faryzeuszach zaś, tj. obłudnikach, którzy grzeszą, może
      więcej i częściej, niż jawnogrzesznicy, ale grzechy swoje ukrywają,
      żeby uchodzić przed ludźmi za dobrych. P. Jezus tylko ostrzega:
      «strzeżcie się kwasu faryzeuszów,» a nadto: «cokolwiek wam rozkażą,
      zachowywajcie i czyńcie, ale wedle uczynków ich nie czyńcie.» Dopiero
      dobra wola, która sprawia, że się przybliżamy do Pana Jezusa, aby Go
      słuchać, przemienia i celników i grzeszników i faryzeuszów w sługi Boże;
      bo wówczas P. Jezus, «sprawuje w nas i chcieć i wykonać, wedle dobrej
      woli» i czyni z niesprawiedliwych sprawiedliwych.
      
      \(2\) Pomiędzy chrześcijanami dzisiejszych czasów, jak w wielu innych
      rzeczach, tak też pod względem obchodzenia się z jawnogrzesznikami mało
      się uważa na naukę i przykłady Pana naszego. Celnikami naszych czasów są
      ci, których Paweł św. nazywa «drapieżcami». Strzegą się oni jedynie
      kryminału, a zresztą nie dbają ani o sumienie ani o uczciwość, jeśli
      tylko mogą przyczynić sobie dochodu i grosza; jak np. szulerzy, siebie
      i drugich zgrywający w karty, spekulanci, wyzyskujący bez pracy
      łatwowierność i niedoświadczenie ludzkie, i robią przez to grube
      a nierzetelne interesa na giełdach, na zakładaniu i popieraniu
      nieuczciwych banków, pieniacze wygrywający procesy za pomocą kłamstwa,
      wykrętów adwokackich albo i przekupstwa. Tacy ludzie bogaci
      a nierzetelni, o których nierzetelności wszyscy wiedzą, zażywają
      wziętości nieraz więcej, niż najzacniejsi obywatele. Gdy społeczeństwo
      było zdrowe, a nie zarażone bałwochwalstwem dla złotego cielca, toby
      tych nowoczesnych celników umiało trzymać na uboczu i nie bratałoby się
      z nimi, jak to teraz wielu czyni, żeby po sposobności mieć jakikolwiek
      udział w ich nieuczciwych zyskach. Podobnie dzieje się
      z jawnogrzesznikami. Niejeden, choć ma żonę i dzieci utrzymuje znane
      wszystkim stosunki zakazane a chodzi z podniesionym czołem, – a ludzie
      skądinąd najczcigodniejsi nie śmią, tak jak powinni, zamknąć przed nim
      drzwi domu swego; zapanowała zupełna bezkarność, a zepsucie i rozpasanie
      tem śmielej i coraz więcej się szerzy. Bezbożnym i niedowiarkom,
      zajmującym jakiekolwiek stanowisko, pozwala się głosić płytkie wywody
      i stroić płaskie żarty i śmieszki z rzeczy najświętszych
      i najpoważniejszych, a potem dziwią się ludzie, że ubywa wiary
      i zdrowego rozsądku wśród młodzieży i ludu. Z tem wszystkiem powołują
      się jeszcze ludzie na dzisiejszą ewangeliję, że przecież sam P. Jezus
      przyjmował grzeszników i celników i nimi do jednego zasiadał stołu.
      Prawda, czynił to P. Jezus z nawracającymi się, ale nie z zatwardziałymi
      i z grzechów swoich chełpiącymi się grzesznikami. To nie byłoby
      miłosierdziem i pobłażaniem, ale schlebianiem złemu, brakiem charakteru
      i odwagi własnych przekonań. Wszak z rodzaju jawnogrzeszników i celników
      byli owi, których P. Jezus biczem wyganiał z świątyni Pańskiej. P. Jezus
      umiał połączyć pokorę serca, uprzejmość i serdeczną życzliwość dla
      wszystkich z nieugiętym hartem duszy i z niezłomną odwagą; nam
      dzisiejszym uczniom i naśladowcom Jego brak najczęściej owej pokory
      serca, a jeszcze więcej brak nam hartu duszy i odwagi w wyznawaniu
      prawdy Bożej.
      
      \(3\) Jeżeli o kim, to o P. Jezusie jest prawdą, że «z obfitości serca
      usta mówią», tzn. że więcej, wiele więcej jest w Najsł. Sercu Pana
      naszego, niż usta Jego wyrazić i rozumy nasze pojąć są zdolne.
      Z dzisiejszej Ewangelii usiłujemy poznać usposobienie tego Najsł. Serca.
      Faryzeusze w zarozumiałości swojej mniemali, że z takimi celnikami
      i jawnogrzesznikami nie warto mówić, bo tak są zepsuci, że już nic ich
      nie nawróci, a nawet nie godzi się mówić z nimi bez kompromitowania
      siebie i swojej dobrej opinii. Zdawało im się, że takich należy jedynie
      gromić i łajać. Nie tak P. Jezus; już w starym Zakonie mówi Bóg przez
      proroka: «Żyję Ja, mówi Pan Bóg; nie chcę śmierci niezbożnego, ale żeby
      się nawrócił niezbożny od drogi swej, a żył». A w nowym zakonie tak się
      okazuje łaskawym na grzeszników, że naraża się u faryzeuszów na zarzut:
      «ten przyjmuje grzeszniki i jada z nimi.» Niejeden z tych, o których
      wspomina dzisiejsza Ewangelia, nabrał otuchy widząc jak P. Jezus i dla
      najbiedniejszych i najwstrętniejszych, jakimi byli trędowaci, zawsze
      jest przystępny, i uczynny; inni słyszeli, jak się obszedł z grzesznicą
      Magdaleną i budziła się w nich nadzieja, że i oni przy pomocy Jego
      wybrną z grzechów, które ich niepokoiły i wstydem napełniały. Przyjmuje
      ich Pan Jezus nie łajaniem lub wytykaniem im w oczy grzechów, nie przez
      upokarzania i drażnienie ich miłości własnej, lecz usiłuje ich przywieść
      do poznania samych siebie. P. Jezus grzeszników pragnących się nawrócić
      przyjmuje tak jakby oni Jemu, a nie On im łaskę wyświadczał; bo
      i rzeczywiście nie było jeszcze i nie będzie grzesznika, któryby tak
      gorąco pragnął odpuszczenia grzechów, jak On mu życzy tego z całego
      serca; On – bo lepiej niż ktokolwiek zna całą ohydę grzechu i całą
      grozę wiecznego potępienia; On też więcej miłuje i rozumniej miłuje
      każdego z nas, niż my pojąć nawet zdołamy. Dlatego Pan Jezus postępuje
      tak jak ten pasterz w przypowieści, który nie pędzi owieczki
      odnalezionej przed sobą, nie prowadzi jej na powrozie ze sobą,
      ale bierze ją, jak matka dziecko, na ramiona i odnosi do owczarni
      swojej. Gdyby niejeden grzesznik zrozumiał, jak «słodki jest Pan»
      i jak słodkie z Nim po szczerem nawróceniu przestawanie, to prędko
      porzuciłby grzechy swoje, które obiecują słodycz i zadowolenie, a dają
      jeno gorycz i rozczarowanie a nawróciwszy się wychwalałby, wielbił całem
      sercem pokochałby Pana naszego, który jest błogosławiony na wieki!
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
