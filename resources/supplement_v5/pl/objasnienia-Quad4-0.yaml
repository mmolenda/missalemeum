info:
  additional_info: []
  title: 'Objaśnienia Ewangelii na 4 niedzielę Wielkiego Postu'

sections:
- body:
  -
    - |
      
      \(1\) Gromadzą się ludzie około P. Jezusa i możnaby z całego serca
      radować się z tego. Ale cóż, kiedy niestety większa część
      tej wielotysięcznej rzeszy biegnie za P. Jezusem nie dlatego, iżby
      ciekawi byli Jego samego i Boskiej Jego nauki, ale że pragną patrzeć
      na cuda, tak jak ludzie przyglądać się zwykli niezwyczajnemu widowisku.
      Podobnie bywa i za naszych czasów. Na odpusty schodzi się wielka moc
      ludzi. Ale czyż tam naprawdę szukają P. Jezusa? Pożal się Boże! Większa
      ich część, to jak ta gawiedź na jarmarku, wałęsa się i gapi na wszystkie
      strony, a najtłumniej skupiają się około bud, w których pokazują jakieś
      niebywałe sztuki i dziwa. Niby to na odpust, albo na święte miejsce,
      a niejeden i niejedna, w drodze i na samem miejscu lub na noclegach,
      nagrzeszy więcej, niż przez cały rok grzeszy w domu. Inny tyle ma
      znajomych, tyle różnych sprawunków i tyle ciekawych rzeczy do oglądania
      i słuchania, że nawet Mszy św. nie wysłucha uczciwie. Inny idzie i do
      spowiedzi, ale tak się pcha i tak się tem zmęczy, że poczynając
      spowiedź, prawie nie wie co mówić, i do Komunii św. niejednemu tak
      pilno, że pchaniem się naprzód i sobie i drugim wszelkie psuje
      nabożeństwo. Nie ganię ja odpustów ani miejsc świętych, ani też choćby
      najliczniejszych pielgrzymek, ale jeżeli gdzie, to przy takich okazjach
      należy przestrzegać uczciwości, Bogu i służbie Bożej należnej i zachować
      wszelki ład i porządek.
      
      \(2\) Rzesze one z różnych stron się zebrały, nie mało ich
      poprzychodziło z daleka i to z kobietami i z dziećmi. Wielka część tego
      ludu całe dni trwała przy P. Jezusie; zapasów żywności już wszystkim
      zabrakło. Mogli wprawdzie rozejść się do bliższych miasteczek, jak
      radzili Apostołowie, ale dość daleka droga o głodzie byłaby dla wielu,
      zwłaszcza dla dzieci, bardzo uciążliwą. Podobno do serca niejednego
      w tej rzeszy poczynała się wkradać troska, co będzie z nim, z żoną
      i dziećmi, kiedy zabrakło żywności, a głód już zaczął dokuczać; tak samo
      jak i teraz niemało bywa takich, którzy wciąż się trwożą i niepokoją,
      jak i czem wyżyją przy takiej drożyźnie, przy małym i niepewnym zarobku,
      przy wciąż wzrastającej liczbie dzieci, a tu podatki i składki itp.
      Tymczasem P. Jezus radzi o swej czeladzi; radzi też o tobie, i zaradzi
      wszystkim twoim i twoich potrzebom, byleś i ty robił co do ciebie należy
      i nie krzyżował zamiarów Pańskich, i nie chciał być mędrszy od P. Boga.
      Zrobisz zaś co należy do ciebie, jeżeli będziesz się modlił, pracował
      i oszczędzał. Mędrszym od P. Boga chce być ten, kto P. Bogu niejako
      przypisuje, w jaki sposób i kiedy go ma poratować; a kiedy nie zaraz się
      stanie tak, jak on sobie układał, już poczyna narzekać, że go P. Bóg
      opuścił, a nieraz i bluźni, że chyba nie ma P. Boga itp. Psuje wreszcie
      i krzyżuje zamiary Boże, ktokolwiek grzeszy i darów Bożych nadużywa lub
      lekkomyślnie je trwoni.
      
      \(3\) Bywają ludzie, którym się zdaje, że P. Bóg zawsze powinien czynić
      cuda, a kiedy cudów nie widzą, to prawie wątpią, czy P. Bóg jeszcze
      żyje, a przynajmniej tak zupełnie o P. Bogu zapominają, jakby Go wcale
      nie było; cokolwiek się dzieje, to nie Bogu przypisują, ale składają
      na ludzi lub ślepy przypadek. Pan Bóg zawsze czyni cuda i w naszych
      czasach ręka Jego bynajmniej nie jest ukrócona.
      
      \(4\) Radzi się P. Jezus swoich Apostołów, nie jakoby tego potrzebował,
      ale czyni to dla naszego przykładu i dla nauki samych Apostołów. Dla
      naszego przykładu, żebyśmy i my nie uważali sobie za ujmę naszej
      godności, zasięgać i przyjmować rady od innych, choćby byli niższymi
      i mniej mądrymi od nas; lubi bowiem P. Bóg, gdy ludzie nawzajem sobie
      pomagają i jedni od drugich chętnie i z wdzięcznością pomoc przyjmują,
      a zarazem zwykł sam też ludziom nie bezpośrednio, ale przez ludzi
      pomagać. Poucza P. Jezus również Apostołów, że jakkolwiek głównym ich
      zadaniem jest szerzyć w sercach ludzkich królestwo Boże i dopomagać im
      do wiecznego zbawienia, przecież godzi się także pamiętać o ich
      doczesnych potrzebach.
      
      \(5\) Mógł był P. Jezus uraczyć one rzesze ucztą wielce bogatą i obfitą,
      a jednak nie daje im nic więcej jeno chleb suchy, i to jęczmienny
      i trochę ryb suszonych. Bo P. Jezus nie lubi zbytków, a wyraźnie
      przestrzega: «Miejcie się na pieczy, aby kiedy nie były obciążone serca
      wasze obżarstwem i opilstwem i staraniem tego żywota». Rozważ też, jak
      uczciwie ta wielotysięczna rzesza przyjęła tę tak bardzo skromną ucztę
      cudowną. Owszem, tak byli wdzięczni za nią, że gdyby P. Jezus nie był
      się uchylił, zamierzali Go obwołać królem całej żydowskiej ziemi.
      
      \(6\) Każe P. Jezus uczniom pozbierać, «które zbyły ułomki», bo choć tak
      wielkim i bogatym jest Panem, że nie ma sobie równego, to jednak nie
      chce, żeby nawet okruchy z darów Bożych marnowały się przez niedbalstwo
      albo lenistwo ludzkie. Niejednego za to samo że nie umie albo nie chce
      szanować drobiazgów, nawiedza ciężkim niedostatkiem. Napełnili zaś
      Apostołowie dwanaście koszów ułomków z pięciorga chleba i przekonali się
      naocznie i namacalnie, że «jałmużna nie zuboży». Dali wszystko, co
      mieli, nic nie myśląc o sobie, co będą jeść i co P. Jezusowi podadzą;
      chętnie dawali prawdziwie potrzebującym, a przecież nic nie stracili,
      ale przeciwnie jeszcze na tem zarobili. Bo nie zawodzi słowo Boże:
      «dawajcie a będzie wam dano; miarę dobrą i natłoczoną, i potrzęsioną
      i opływającą dadzą na łono wasze». Dziś mało kto chce to rozumieć; każdy
      chciałby sam używać wiele, a drugim mało albo i nic nie dawać; zwykle im
      więcej kto wydaje na siebie, tem mniej rozdaje na jałmużny i dobre cele.
      Sąd Boży takich nie minie, a będzie niemiłosierny, jak oni byli
      niemiłosierni.
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
