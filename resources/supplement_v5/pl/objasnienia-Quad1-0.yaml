info:
  additional_info: []
  title: 'Objaśnienia Ewangelii na 1 niedzielę Wielkiego Postu'

sections:
- body:
  -
    - |
      
      \(1\) Pan Jezus pości, a pości przez dni i nocy czterdzieści, i pości
      tak twardo, że głód mu na dobre dokucza. On jest Bogiem, Panem
      i Mistrzem naszym, a pości nie dla swojego pożytku, ale dla chwały Ojca
      niebieskiego, dla naszego przykładu i dla naszego zbawienia. Lichy
      to chrześcijanin-katolik, który nie pości a woli gwałcić przykazanie
      kościelne i popełniać tem samem grzech śmiertelny, niż pójść
      za przykładem P. Jezusa. Lekkomyślny to człowiek, który wyłamując się
      z pod obowiązku postu i byle dogodzić smakowi swojemu, naraża się na to,
      że będzie policzony pomiędzy tych, o których Paweł św. ze łzami w oczach
      mówi, że «koniec ich zatracenie,» «– Bóg ich jest brzuch, – i chwała
      w sromocie ich.» Poskrom łakomstwo, a wszystkie inne wady poskromisz.
      Dobra jest modlitwa z postem i skuteczniejsza nad zwykłe modlitwy, –
      zadosyć czyni za grzechy i jedna ich odpuszczenie, przymnaża bystrości
      do poznania i oceniania rzeczy niebieskich, oraz dzielności i zasług.
      Głupi, wreszcie, taki człowiek, bo daremnie wyłamuje się z pod postu,
      gdyż jak mówi św. Paweł: «nie da się Bóg z siebie naśmiewać». Kto nie
      chce pościć z dobrej woli do posłuszeństwa, tego P. Bóg do postu zmusi
      mimo jego woli, ale i bez jego zasługi; jednych przez chorobę,
      że chociażby mieli co, jeść nie będą mogli; drugich gorzej jeszcze, bo
      przez nędzę i niedostatek, że chociaż chcieliby jeść, nie będą mieli co.
      Trzymajmyż się dawnego naszego przysłowia: «Msza nie znudzi, post nie
      schudzi, a jałmużna nie zuboży», i pamiętajmy co niedzielę i święto
      wysłuchać Mszy św., zachowywać posty, i o ile możności to, co przez
      posty zaoszczędzimy, dawać na dobre uczynki. Wiedzieć potrzeba, że kto
      ma rozumne wątpliwości, czy może i powinien pościć, ten ma poprosić
      o dyspenzę swojego spowiednika albo proboszcza.
      
      \(2\) P. Jezus był głodnym nie z potrzeby lub z konieczności, boć mógł
      albo z kamieni uczynić chleby, albo rozkazać Aniołom, żeby wcześniej Mu
      służyli, ale chciał to umartwienie przyjąć na siebie, aby tak samo
      uświęcić niedostatek i głód, jak uświęcił pracę i wszelkiego rodzaju
      cierpienia. Mimo to głód jest jedną z najcięższych klęsk i dlatego uczy
      nas Kościół prosić: «Od powietrza, głodu, ognia i wojny zachowaj nas
      Panie». Głód bywa złym doradcą, a diabeł dobrze wie o tem, i, jak śmiał
      kusić P. Jezusa, tak też zwykł uderzać najgwałtowniejszemi pokusami
      na ubogich, nie mających co do ust włożyć, mianowicie popycha ich
      do zwątpienia w Opatrzności Boskiej i do bluźnierstwa P. Bogu,
      do zazdrości i nienawiści względem tych, którzy lepiej się mają,
      do samobójstwa, do kradzieży itp.
      
      \(3\) Diabeł kusił P. Jezusa, bo wedle nauki Ojców Kościoła nie wiedział
      jeszcze, że P. Jezus jest Bogiem, ale, jak wielu niedowiarków, mniemał,
      że jest nadzwyczajnym człowiekiem, lecz tylko człowiekiem i niczem
      więcej. Wielką zniewagę wyrządził tem P. Jezusowi, (tak, jakby było
      zniewagą, gdyby jaki złodziej ciebie, uczciwego człowieka, chciał kusić,
      żebyś poszedł z nim kraść), a jednak P. Jezus się nie obraża, ani
      gniewem nie unosi, bo jest «cichy i pokornego serca». A ty względem
      ludzi czy nie jesteś aż nadto pochopny do złości, krzyków i złorzeczeń,
      a to nieraz o drobnostki takie, że i spojrzeć na nie nie warto? ... Czy
      nie jesteś obraźliwy i skłonny do rozgoryczenia się? ...
      
      \(4\) Wystąpił diabeł przeciw P. Jezusowi, a zwykł też przeciw ludziom
      występować, z trzema głównie pokusami; lubi mianowicie kusić naprzód
      do zbytniej i ustawicznej troski i chleb powszedni i przymnożenie rzeczy
      doczesnych – do próżności czyli popisywania się i szukania próżnej
      chwały i poważania u ludzi, wreszcie do pychy, czyli do żądzy panowania
      i przewodzenia nad ludźmi. Ktokolwiek Boga ma w sercu, ten za przykładem
      P. Jezusa na trojaki lep diabelski nie pójdzie. Rozważ jedno po drugiem.
      
      \(5\) O chleb powszedni, a nawet o pewien dostatek wolno każdemu
      uczciwie się starać, a kto ma dzieci, to i powinien się o to starać.
      Więc módl się i pracuj, a oszczędzaj, ale strzeż się chciwości, bo
      «którzy chcą bogatymi być, popadają w pokuszenie i w sidło diabelskie
      i wiele pożądliwości niepożytecznych i szkodliwych, które pogrążają
      ludzi na zatracenie i zginienie. Albowiem korzeń wszego złego jest
      chciwość, której niektórzy pragnąc, pobłądzili od wiary i uwikłali się
      w wiele boleści.» Chroń się też zbytniej troski o te rzeczy doczesne,
      która sprawia, że niejednemu nie wystarcza już ani czasu, ani ochoty,
      ani nawet głowy, żeby dbać należycie i szczerze o to, co jedynie jest
      potrzebne, o wieczne zbawienie duszy. Ale trzymaj się przestrogi
      P. Jezusa: «Nie troszczcież się tedy mówiąc: cóż będziemy jeść, albo co
      będziemy pić, albo czem się będziem przyodziewać. Bo tego wszystkiego
      poganie pilnie szukają. Albowiem Ojciec wasz niebieski wie, że tego
      wszystkiego potrzebujecie. Szukajcież tedy najprzód królestwa Bożego
      i sprawiedliwości Jego; a to wszystko przydano wam będzie.»
      
      \(6\) O próżności czyli pokusie, żeby popisywać się przed ludźmi, czy
      to urodą czy urodzeniem, czy też majątkiem, strojami, siłą, dowcipem,
      rozumem lub czemkolwiek innem, i szukać stąd pochwał u drugich – mówi
      przysłowie, że «jeszcze się ten nie narodził, coby wszystkim
      dogodził». Co jedni pochwalą, drudzy choćby przez złość zganią, a i ci,
      co chwalą, rzadko kiedy szczerze chwalą. Silniej jeszcze Paweł św. mówi
      o tej pokusie: «Jeślibym się jeszcze ludziom podobał, nie byłbym sługą
      Chrystusowym.»
      
      \(7\) Pychę wreszcie, czyli pokusę przewodzenia i panowania nad ludźmi,
      P. Jezus zwyciężył nie tylko wtedy, kiedy diabeł obiecywał mu panowanie
      nad całym światem (którego przecież nikomu dać nie mógł, ani nie może),
      ale i wtedy, kiedy to lud chciał obwołać Go królem. Inaczej myślą
      i robią ludzie, którzy gwałtem złemi drogami pną się na wysokie urzędy.
      Chyba nie wiedzą, co Pismo św. mówi, że «najsroższy sąd będzie tym,
      którzy są przełożeni, – i że Bóg pysznym się sprzeciwia, a pokornym
      łaskę dawa.»
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
