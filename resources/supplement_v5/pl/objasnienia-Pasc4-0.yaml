info:
  additional_info: []
  title: 'Objaśnienia Ewangelii na 4 niedzielę po Wielkanocy'

sections:
- body:
  -
    - |
      
      Dzisiejsza Ewangelja wyjęta jest z rozmowy P. Jezusa z uczniami podczas
      ostatniej wieczerzy. Kładzie ją zaś Kościół św. na tę niedzielę dlatego,
      że zawiera w sobie jakby przygotowanie na uroczystość Wniebowstąpienia
      i Zesłanie Ducha Św.
      
      \(1\) «Idę do tego, który mię posłał.» Zapowiada P. Jezus uczniom
      bliskie odejście swoje przez śmierć, powrót Swój do Ojca i chwały
      wiekuistej przez Wniebowstąpienie, a wreszcie Zesłanie Ducha Św.
      po Wniebowstąpieniu. Uczniowie jednak tak są pogrążeni w smutku, że nic
      nie rozumieją z tego wszystkiego, co im P. Jezus mówi, i chociaż ich
      pociesza i tłumaczy im: «pożyteczno wam, abym ja odszedł», oni jakby
      tego nie słyszą. To samo bywa i z nami, że kiedy nas ogarnie smutek,
      trwoga, gniew lub jakakolwiek inna namiętność, nic już prawie nie
      pojmujemy z tego, co nam mówi wiara i zdrowy rozsądek. W takich też
      razach mnożą się i wzmagają różne pokusy, którym jeżeli pragniemy się
      obronić, potrzeba, abyśmy przyczynili serdecznej modlitwy, a zarazem
      wszelkiemi siłami starali się odzyskać równowagę. Usprawiedliwiać zaś
      wobec samego siebie rozmaitemi racjami ten nasz smutek, trwogę, gniew
      i tym podobne namiętności nie godzi się, bo to niechybnie prowadzi
      do różnych, nieraz bardzo ciężkich, upadków.
      
      \(2\) «Żaden z was nie pyta mię: dokąd idziesz.» Słuszniej jeszcze
      mógłby P. Jezus nam podobny uczynić zarzut: Żaden z was nie pyta samego
      siebie: dokąd idziesz? P. Jezus na pytanie: «dokąd idziesz?» mógł
      bezpiecznie i z prawdą odpowiedzieć, że idzie do Ojca, do nieba. Ale ja?
      Dokąd ja idę? Wyrokiem Bożym «postanowiono ludziom raz umrzeć, a potem
      sąd.» Wszyscyśmy skazani na śmierć; ile godzin, dni i lat żyjemy, tyle
      zbliżamy się do śmierci, a tem samem idziemy na sąd, a po sądzie
      «pójdzie człowiek do domu wieczności swej». Jest przysłowie, które mówi,
      że wszystkie drogi prowadzą do Rzymu; ale z daleko większą prawdą można
      i trzeba powiedzieć, że jakiemikolwiek drogami przejdziesz przez życie,
      ostatecznie zawsze dojdziesz do śmierci, zajdziesz na sąd, a zatrzymasz
      się w wieczności. Ale w jakiej wieczności, czy w niebie, czy w piekle?
      Jeżeli zdążasz za P. Jezusem, dojdziesz do nieba; jeżeli o P. Jezusie
      i niebie rzadko tylko albo może nigdy nie myślisz, to najprawdopodobniej
      zajdziesz do piekła. Pytaj zatem samego siebie dokąd idziesz? Czy idąc
      dalej dotychczasową drogą twoją, będziesz zbawiony, czy też będziesz
      musiał być potępiony?
      
      \(3\) «Prawdę wam powiadam, pożyteczno wam, abym ja odszedł.» Pociesza
      P. Jezus uczniów swoich, zasmuconych zapowiedzią Jego odejścia, nie jak
      to ludzie nieraz czynią, jakiemiś złudnemi obietnicami, ale szczerą
      prawdą, tj. ukazując im pożytek, jaki to odejście Jego miało na nich
      sprowadzić. Obmierzli Bogu, a ludziom szkodliwi są oni rzekomi
      pocieszyciele, którzy, aby pocieszyć zasmuconego, wmawiają w niego różne
      rzeczy, w które oni sami nie wierzą. Jak niańka dziecku płaczącemu
      niestworzone rzeczy obiecuje, albo go niemi straszy, tak dorosłych
      niezadowolonych ze swego losu lub stanu, źli ludzie oszukują różnemi
      obietnicami, które nigdy się nie ziszczą i ziścić nie mogą, a narażają
      ich tylko na nowe  cięższe od dawnych zawody i smutki. Zły to sposób
      pocieszania i nigdy na dobre nie wychodzi. Ale prawdziwem okrucieństwem
      staje się taki kłamliwy sposób pocieszenia, kiedy chodzi o umierającego,
      w którego nieraz najbliżsi krewni i najserdeczniejsi przyjaciele
      wmawiają, że jeszcze nie umrze i dla oszczędzenia mu, jak mówią,
      przykrego wrażenia, ociągają się z przywołaniem księdza, któryby go
      pojednał z P. Bogiem i dał mu jedynie prawdziwą pociechę, a w onej
      chwili koniecznie potrzebną. W ostatniej dopiero chwili, kiedy konający
      już traci mowę, a często i przytomność, wtenczas dopiero posyłają
      po księdza, ale chyba już nie dla jego pociechy, lecz dla względu
      ludzkiego, i żeby samych siebie zasłonić od wyrzutów, iż dopuścili
      nieboszczykowi zejść z tego świata bez śś. Sakramentów, a jest to tem
      większem okrucieństwem względem umierającego, że chodzi tutaj o wieczne
      zbawienie, o wieczność całą, którą niejeden dlatego traci, iż w godzinę
      śmierci nie pozwolono mu się uczciwie spowiadać, ani korzystać z tej
      pomocy, jaką z łaski Bożej dają ostatnie śś. Sakramenta i modlitwy
      kapłańskie. Biada takim fałszywym przyjaciołom i zwodniczym
      pocieszycielom, bo ciężka czeka ich odpowiedzialność na sądzie Bożym!
      A grzeszą w ten sposób nie tyle ludzie prości, bo oni z niczem sobie,
      więc i ze śmiercią, nie robią ceremonji, jak raczej inteligentni
      i wykształceni. Oni to nierzadko – mimo swego wykształcenia – nie chcą
      jakoś zrozumieć, że jeżeli chodzi rzeczywiście o oszczędzenie choremu
      przykrego wrażenia, to należałoby nie dopuszczać do niego nie tylko
      księdza, ale też nie więcej niż jednego lekarza, ani też nie sprowadzać
      z daleka krewnych. Bo przecież i konsylia lekarskie i zbieranie się
      rodziny z dalekich nieraz stron koniecznie budzi w chorym świadomość,
      że stan jego jest groźny. Nie ma żadnej potrzeby mówić choremu, że umrze
      na pewno, bo i najbieglejsi lekarze czasem się mylą, zapowiadając
      komu bliską i niechybną śmierć. Więc jeżeli nie jesteś prorokiem,
      to nawet nie masz prawa mówić choremu, że umrze już teraz, zwłaszcza
      że Ostatnie Oleje św. namaszczenie często w cudowny prawie sposób służy
      także i zdrowiu ciała. Mów choremu prawdę, że stan jego jest groźny,
      że więc należy się na każdy wypadek zabezpieczyć. Jeżeli zaś sam nie
      śmiesz, to poproś kogo, aby tę tak ważną i świętą przysługę choremu
      oddał, a wyświadczysz mu tem przysługę, za którą ci będzie wdzięczny
      przez wdzięczność całą.
      
      \(4\) «Duch św. Pocieszyciel ma karać świat z grzechu, sądu
      i sprawiedliwości.» Jakież znaczenie tych słów? Mowa tu nie o martwym
      świecie Bożym czyli naturze, ale o ludziach takich, którzy poza tym
      światem widzialnym nie chcą nic widzieć. Jest to ten świat, o którym
      mówi Jan św.: «Nie miłujcie świata, ani tego, co jest na świecie. Jeśli
      kto miłuje świat, nie masz w nim synowskiej miłości. Albowiem wszystko,
      co jest na świecie, jest pożądliwość ciała, i pożądliwość oczu i pycha
      żywota, która nie jest z Ojca, ale jest z świata. A świat przemija,
      i pożądliwość jego. Lecz kto czyni wolę Bożą, trwa na wieki.» Ten świat
      więc Duch Św. «przekona», «dowiedzie mu», bo łacińskie słowo «arguet»
      to raczej oznacza, niż «będzie karał», jak jest w polskiem tłumaczeniu
      Ewangelji. Przekona go 1) o grzechu, tj. że świat i ludzie za światem
      idący nie wierzący P. Jezusowi, trwają w grzechu, bo bez szczerej wiary
      w Pana Jezusa nie masz odpuszczenia grzechów; 2) o sprawiedliwości, tzn.
      przekona świat, iż P. Jezus jest sprawiedliwy, że jest źródłem i dawcą
      wszelkiej sprawiedliwości, bo niesprawiedliwy nie mógł wstąpić do nieba
      i siedzieć na prawicy Ojca; 3) o sądzie, to znaczy, że świat osądzon
      jest w osobie księcia swego szatana, którego Apostołowie mocą Ducha Św.
      mieli pokonać i strącić z tronu jego, który zajmował w świątyniach
      pogańskich, oraz w sercach, a nieraz i w ciałach ludzkich. To niniejsze
      zaś pokonanie szatana jest tylko zapowiedzią i początkiem wiecznego
      potępienia, jakie jego i jego zwolenników czeka w dniu ostatecznym.
      
      \(5\) «Gdy przyjdzie on Duch prawdy, nauczy was wszelkiej prawdy.»
      Patrz, jak wysoko ceni P. Jezus prawdę? Ducha Świętego, trzecią osobę
      Trójcy św. nazywa «Duchem prawdy.» O sobie mówi: «Jam jest prawda»,
      do Piłata: «Jam się na to narodził i na tom przyszedł na świat, abym
      świadectwo dał prawdzie. Wszelki, który jest z prawdy, słucha głosu
      mego,» do uczniów zaś powiada: «Poznacie prawdę, a prawda was
      wyswobodzi.» Czy cenisz prawdę, czy dbasz o nią i starasz się ją poznać?
      Jak jej przestrzegasz w słowach i mowach swoich, w postępowaniu i życiu
      swojem?
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
