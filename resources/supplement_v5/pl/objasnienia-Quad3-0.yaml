info:
  additional_info: []
  title: 'Objaśnienia Ewangelii na 3 niedzielę Wielkiego Postu'

sections:
- body:
  -
    - |
      
      \(1\) Opętania, które w pogańskich krajach i po dziś dzień bywają rzeczą
      dość pospolitą i w Ziemi żydowskiej przed śmiercią Zbawiciela,
      która ukróciła moc szatańską, wcale nie były czemś nadzwyczajnem;
      w krajach katolickich wyjątkowo tylko się zdarzają. Dobrze to mówią
      ludzie, że czart boi się wody święconej, ale więcej jeszcze boi on się
      znaku krzyża św. i Najsłod. Imienia Jezus, przed którem ugina się
      «wszelkie kolano niebieskich, ziemskich i podziemnych.» W szczególności
      znak krzyża św., jaki przy Chrzcie św. kładzie kapłan na czole dziecka
      z wyraźnym zakazem, żeby czart znaku tego nigdy nie śmiał naruszyć,
      stanowi potężną obronę przeciw tego rodzaju zakusom. To też Kościół
      św. surowo gani łatwowierność ludzi mało w wierze oświeconych,
      pochopnych przy lada okazji zaraz domyślać się działania diabelskiego,
      albo i opętania: dlatego też używanie egzorcyzmów czyni zależnem
      od pozwolenia biskupów. Gdzie jednak pomiędzy ludźmi ubywa wiary, albo
      znajomości tejże, tam łatwiej czart miesza się do spraw ludzkich;
      a częściej jeszcze ludzie dla zysku, albo z próżności wyprawiają
      sztuczki, wyglądające na czary.
      
      \(2\) Na duszy też, czart ludziom tyle tylko szkodzić może, ile każdy
      z nas mu na to pozwoli. Dobrze mówi jeden z Ojców św., że diabeł
      utraciwszy przez śmierć P. Jezusa na krzyżu swoje panowanie nad światem,
      jeśli teraz jak pies na łańcuchu, który nikogo ukąsić nie może, jeśli
      się do niego nie zbliży. Niestety jednak, zbyt często ludzie w różny
      sposób narażają się na to niebezpieczeństwo, już to zaniedbując modlitwę
      i pamięć na Boga i rzeczy wieczne, już też wdając się w rozmaite okazje
      do grzechu.
      
      \(3\) Opętany, opowiada dzisiejsza Ewangelia, był niemy, a jak dodaje
      św. Mateusz, także i ślepy. Niemych duchowo i teraz bywa dużo; są nimi
      nie umiejący, a raczej nie chcący ust otwierać do chwały Bożej,
      do modlitwy: więcej jeszcze niemymi są ci, którzy albo wcale nie chodzą
      do spowiedzi, albo przyszedłszy, dla wstydu lub bojaźni, lub też
      z namowy ludzkiej, nie wyznają grzechów swoich, z powinną szczerością.
      Ślepymi duchowo są ci, którzy nie widzą tego, co przede wszystkiem
      widzieć i rozumieć powinni, mianowicie prawd Wiary św., drogi wiodącej
      do wiecznego zbawienia i grzechów własnych. A ponieważ tacy zwykle sami
      sobie poradzić nie umieją, ani nawet nie chcą, więc tem więcej potrzeba,
      żebyśmy dla nich o światło prosili P. Jezusa, który jest Lekarzem
      i Zbawicielem dusz. Łajać ich i gniewać się na nich nie byłoby ani
      chrześcijańską, ani ludzką rzeczą; bo któż kiedy słyszał, żeby gniewać
      się na niemego lub ślepego, nawet gdyby ten sam ponosił winę swego
      kalectwa. Ale oprócz modlitwy za nich, powinniśmy im i dobrem słowem
      i więcej jeszcze przykładem naszym w miarę możności dopomagać
      do wydobycia się z opłakanego stanu.
      
      \(4\) Wielkiem bluźnierstwem zelżyli P. Jezusa zarzucający Mu, że «przez
      Belzebuba, księcia czartowskiego, wyrzuca czarty». Uczynili to, jak
      opowiadają inni Ewangeliści, faryzeusze i uczeni w piśmie, czyli
      po naszemu obłudnicy, pragnący uchodzić za lepszych od innych. Czy nie
      jesteś już może w czem do nich podobny? Tym, którzy «domagali się
      do Niego znaku z nieba», żadnej P. Jezus nie daje odpowiedzi, jak i za
      naszych czasów nie odpowiada takim, którym nie wystarczają liczne
      i wielkie cuda, jakich nam Pan nasz nie szczędził i nie szczędzi,
      ale żądają, żeby P. Bóg, jakby dla popisu, umyślnie dla nich i według
      ich widzimisię, nowe jeszcze, dziwaczne cuda czynił. A na obelgę, patrz,
      jak P. Jezus odpowiada z zupełnym spokojem i jeszcze ich poucza. O,
      prawdziwie uczynkiem tu stwierdza P. Jezus one słowa Swoje: «Uczcie się,
      ode mnie, iżem jest cichy i pokornego serca!»
      
      \(5\) «Wszelkie królestwo,» mówi P. Jezus, «przeciw sobie rozdzielone,
      będzie spustoszone». Słowa te na wieki prawdą zostaną i wszędzie też
      sprawdzać się muszą. Niezgoda między mężem a żoną, między rodzeństwem,
      sąsiadami, wszelkie nieporozumienia, swary, kwasy, kłótnie i procesy,
      zawsze jednej i drugiej stronie wychodzą na szkodę, a zyskuje na nich
      jedynie ktoś obcy. A co przytem bywa obrazy Bożej, to i trudno
      wypowiedzieć. Gorzej jeszcze, jeżeli w gminie jedni na drugich powstają,
      jeżeli po miastach i po wsiach, po całym kraju różne tworzą się
      stronnictwa, «ten ciągnie do lasa, a tamten do sasa», jedni drugich
      szkalują, nawzajem sobie zarzucają tysiączne krzywdy i nadużycia,
      odsądzają jedni drugich od czci i wiary i napadają na siebie jak
      na największych wrogów. Wcale nie po Bożemu, źle i bardzo źle robią ci,
      co takie niezgody po kraju wywołują, szerzą i podtrzymują. Ciężko będą
      za to odpowiadać na sądzie Bożym!
      
      \(6\) «Kto nie jest ze mną, przeciw mnie jest; kto nie zgromadza ze mną,
      rozprasza.» To słowo tylko P. Jezus ma zupełne prawo powiedzieć o Sobie.
      A strasznem jest ono; bo kto nie jest z P. Jezusem, a tem samem przeciw
      Niemu jest, ten też nie dostępuje Jego łaski w tem życiu, ani Go też
      oglądać będzie w przyszedłem; zginąć musi docześnie i wiecznie. Czy ty
      jesteś z P. Jezusem? Czy z Nim zgromadzasz? Poznasz to, jeśli szczerze
      i sumiennie odpowiesz sobie, na następujące cztery pytania: 1) Czy
      wierzysz naprawdę we wszystko, co P. Bóg objawił i przez Swój
      św. Kościół do wierzenia podaje? 2) Czy przystępujesz chętnie do św.
      Sakramentów, z należytem przygotowaniem i pożytkiem? 4) Czy chętnie
      i szczerze jesteś posłusznym Namiestnikom P. Jezusowym, mianowicie
      najprzód Ojcu świętemu, którego P. Jezus postanowił najwyższym Pasterzem
      nad wszystkimi owieczkami i barankami swemi, a następnie Biskupom,
      zależnym od Ojca św., których Duch Święty, «postanowił, aby rządzili
      Kościołem Bożym, który nabył Krwią Swoją?» To czworo jeśli zachowujesz,
      ufaj w Panu naszym Jezusie Chrystusie, że ciebie nie opuści, ale pilnuj
      się też, byś i nadal nic z tego czworga nie uronił.
      
      \(7\) «Stawają się pośledniejsze rzeczy człowieka onego gorsze niźli
      pierwsze.» Prawdą to jest o powtórnie opętanych, którzy przecież przeciw
      swojej woli dostają się pod moc szatańską; tem więcej jest to prawdą
      o takich, którzy po szczerej pokucie powracają do dawnych grzechów i tem
      samem powtórnie i dobrowolnie, oddają się szatanowi w niewolę. Tacy
      ciężej grzeszą, bo przez szczerą pokutę lepiej poznali i obrzydzili
      sobie złość i ohydę swojego grzechu; więc teraz grzeszą z większą
      świadomością złego, niżeli wprzód. Im większa zaś świadomość, tem
      cięższy też jest grzech. Nadto, częste powracanie do tego samego rodzaju
      grzechu, wyrabia zły nałóg (np. pijaństwa, nieczystości, przekleństwa
      itp.); złe zaś nałogi są jakby łańcuchami, na których diabeł trzyma
      grzeszników, żeby im utrudnić powrót do Pana Boga.
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
