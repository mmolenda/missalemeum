info:
  tags: []
  title: 'Objaśnienia Ewangelii na 6 niedzielę Wielkiego Postu'

sections:
- body:
  -
    - |
      
      \(1\) Na pięć dni przed gorzką męką Swoją, odbywa P. Jezus swój
      uroczysty i triumfalny wjazd do świętego miasta. Tłumy bezwiednie,
      ale chętnie i zgodnie z wolą Pana, spełniają dosłownie, co długo
      przedtem, jak to dzisiejsza Ewangelia wyraźnie wspomina, prorocy byli
      przepowiedzieli i tak dają jeden dowód więcej, że P. Jezus jest
      rzeczywiście obiecanym przez Ojca niebieskiego Mesjaszem i Zbawicielem
      świata. Wspaniały jest ten wjazd, a zarazem dziwnie pokorny; wspaniały
      serdeczną miłością Apostołów i gorącym zapałem wszystkiego ludu,
      wspaniały też tym jednomyślnym i niebiosa przebijającym hymnem na cześć
      P. Jezusa, z piersi niezliczonej rzeszy pod tchnieniem łaski Bożej się
      wyrywającym: «Hosanna Synowi Dawidowemu! Błogosławiony, który idzie
      w Imię Pańskie!» Pokorny zatem jest ten pochód, jak pokorny i cichy przy
      całym Majestacie swoim jest sam P. Jezus. Miasto koni i złoconych
      pojazdów, skromny osiołek, przybrany niebogatym, prostym płaszczem.
      Zamiast dumnego rycerstwa i wojska zbrojnego, nieprzejrzane okiem tłumy
      ludu, przeważnie prostego, jakby łany kłosów kłaniające się Panu
      i ścielące przed Nim drogę szatami, zielenią i kwieciem. Gdzie jest
      pobożna parafia, tam dzieje się coś podobnego co roku na uroczystość
      Bożego Ciała, kiedy wszystek lud śpiewa: «Twoja cześć chwała, nasz
      wieczny Panie», a P. Jezus obchodzi wieś całą, żeby wszystkim
      błogosławić.
      
      \(2\) W wielkanocnym czasie kto w Boga wierzy, kwapi się do Komunii św.;
      do każdego więc z osobna odnosi się ono słowo prorocze w dzisiejszej
      Ewangelii: «Powiedzcie córce Sjońskiej», tj. duszy chrześcijańskiej:
      «Oto Król twój idzie tobie cichy.» Wszak o Przen. Sakramencie wierzymy
      i wyznajemy, że «W tej Hostji jest Bóg żywy, choć ukryty, lecz
      prawdziwy». Otóż pod ubogą i skromną zasłoną Hostji świętej, idzie ku
      tobie, duszo chrześcijańska, Król twój, większy nad wszystkie króle
      ziemi, Pan twój, bogatszy nad wszystkie pany, idzie Bóg i Zbawiciel.
      Gotujże się zawczasu, żebyś Go przywitał godnie i uczciwie przyjął.
      A w jaki sposób? Kiedy przed Bożem Ciałem naznaczają najuczciwszych
      we wsi lub mieście gospodarzy, przy domostwie których mają stanąć
      ołtarze, gdzie P. Jezus ma się zatrzymać, toć każdy z nich z radością
      serdeczną dowiaduje się o tem, że tak wielki spotyka go zaszczyt. Więc
      ochotnie też i wczas myśli i stara się, żeby wszystko w domu i około
      domu było ładnie i składnie, jak przystoi na przyjęcie tak wielkiego
      Gościa. I on sam, i żona, i dzieci, i wszystka czeladź, zamiatają
      i uprzątają w domu i przed domem, myją szyby w oknach, naprawiają płoty,
      słowem czynią co mogą, żeby przede wszystkiem było «choć ubogo, lecz
      chędogo». Toż i ty tak czyń; przy rachunku sumienia zobacz, jak wiele
      nazbierało się w przybytku serca twego rozmaitego śmiecia, brudu i kału
      grzechowego. Przez serdeczną skruchę i pokutne uczynki, jakby miotłą
      ostrą, zmieć to wszystko na kupę i przez szczere wyznanie na świętej
      spowiedzi wyrzuć te obrzydliwości daleko od siebie. Oczyść te szyby
      okiem twej duszy, abyś miał jasny a zdrowy pogląd na to, co jest i co
      dzieje się koło ciebie, że przede wszystkiem potrzeba ci pragnąć
      i szukać królestwa Bożego i sprawiedliwości jego; a inne rzeczy, jak
      dostatki, honory i uciechy tego świata, choćbyś je wszystkie posiadł,
      cóż ci pomogą, jeślibyś szkodę poniósł na duszy swojej? Ponaprawiaj też
      płoty, tzn. obmyśl i uczyń postanowienia któreby duszę twą strzegły
      od grzechu, i okazyj do grzechu, tak jak płoty strzegą ogrodu
      od szkodnika.\
      Gospodarzowi onemu nie wystarcza oczyścić dom i obejście całe
      na przyjęcie wielkiego i pożądanego Gościa, ale pragnie i stara się
      jeszcze o jego ozdobę. Więc tu uprosi, tam kupi, ile może, i zbiera jak
      najwięcej zieleni i kwiatów, a dla większej ozdoby pożycza u sąsiadów,
      tu makaty, tam dywany i wszystko jak umie tak rozwiesza i ustawia;
      w końcu czystym białym albo żółtym piaskiem wysypuje drogę i cały plac
      przed domem, żeby miłemu Panu miękko było stąpać, jak po kobiercu
      najlepszym. I ty, kiedy Pan ma przyjść do przybytku serca twego,
      naśladuj tego gospodarza; zieleń oznacza nadzieję; nadzieją więc
      serdeczną, że za łaską Bożą odtąd już naprawdę poprawisz i będziesz żył
      jak Bóg przykazał, ozdabiaj twe serce. Dodaj do zieleni kwiatów;
      kwiatami są dobre postanowienia, bo jak kwiat, gdy dojrzeje, wydaje
      owoce, tak i postanowienie, gdy go dotrzymasz, przynosi owoce dobrych
      uczynków. Makaty i dywany i bogate naczynia są to wielkie cnoty,
      których ci brak, ale posiadają je w obfitości nasi sąsiedzi, Święci
      Pańscy w niebie. Tam przebywa bogata, łaskawa i ponad innych uczynna
      Najśw. Panna. Niechbyś od niej uprosił, bodaj na tę jedną Komunię
      świętą, trochę z przedziwnej jej czystości, pokory i gotowości
      na wszelkie rozkazy Pańskie, jakiemi ona pociągnęła P. Jezusa z nieba ku
      sobie i ziemi. Pragnij od Józefa św. jego prostoty i pobożności, z jaką
      on wszystko czynił i znosił dla P. Jezusa i tylko dla P. Jezusa.
      Zapragnij od śś. Apostołów gorliwości o Chwałę Bożą i zbawienie dusz,
      a innych jeszcze cnót od śś. Patronów twoich. Jak pożyczane obrazy,
      makaty, dywany pokrywają nagie ściany ubogiego domku, tak te święte
      pragnienia zastąpią wielorakie niedostatki duszy twojej.\
      W ostatniej chwili, gdy już usłyszy dzwonki zwiastujące mu bliskie
      przyjście Pana, zapala ów gospodarz światło, stawia kadzidło i wreszcie
      klęka i korzy się na powitanie Pana. Tak i ty w ostatniej chwili zapal
      w sercu swem światło wiary, że to ten sam P. Jezus, który dla nas i dla
      naszego zbawienia począł się z Ducha św., narodził się Marji Panny,
      umęczon pod Pontskim Piłatem, umarł i pogrzebion, trzeciego dnia
      zmartwychwstał, wstąpił na niebiosa, siedzi po prawicy Boga Ojca
      Wszechmogącego, stamtąd przyjdzie sądzić żywych i umarłych. Rozpal też
      w sobie ogień świętej miłości ku Bogu i Panu twemu, zapal Mu
      na powitanie kadzidło najwyższej czci i uwielbienia. Ale gdy już Pana
      nie tylko w przechodzie jak on gospodarz, ale jako gościa przyjmiesz
      do przybytku serca swego, wiedz i pamiętaj, że zacniejszego
      i pożądańszego od Niego nie znajdziesz; więc zachowaj też względem
      Niego, jak najlepiej potrafisz, wszelkie obowiązki szczerej i serdecznej
      gościnności. Powitawszy go z czcią i radością wielką, wypowiedz Mu
      wszystko, cokolwiek masz na sercu. Pomyśl, gdyby tobie, tak jak
      św. Antoniemu, albo Stanisławowi Kostce, ukazał się P. Jezus w widomej
      postaci, cobyś ty począł, cobyś Mu powiedział, o cobyś prosił i pytał,
      cobyś Mu ofiarował? Oto, skoroś przyjął Komunję św., sam żywy
      i prawdziwy P. Jezus jest obecny w sercu twojem. Korzystajże z tego
      krótkiego czasu, przepraszaj za winy, dziękuj za miłosierdzie i tak
      liczne Jego dary, mów Mu o obawach i nadziejach, o zamiarach
      i postanowieniach twoich. Zachowaj wszystkie obowiązki gościnności; więc
      proś, aby ci powiedział, co Mu się podoba lub nie podoba u ciebie, proś
      ze Samuelem Prorokiem: «Mów, Panie, bo słucha sługa twój!»  i ze św.
      Pawłem Apostołem: «Panie co chcesz abym uczynił?» Do obowiązków
      gościnności wreszcie należy gościa uraczyć;«czem chata bogata, tem
      rada». «Pokarm mój,» mówi Pan, «jest, abym czynił wolę Tego, który Mię
      posłał». Postanówże, co dziś jeszcze uczynić możesz z rzeczy, o których
      wiesz, że je P. Jezus lubi i pragnie ich. I gdy już będzie się kończył
      czas Komunji św., nie zaniedbaj pożegnać P. Jezusa, ułożyć się z Nim,
      kiedy znów będzie raczył przyjść do ciebie, przeproś za dzisiejsze tak
      nieudolne przyjęcie i przyrzecz większe na przyszły raz staranie. Pokłoń
      Mu się wreszcie i proś o błogosławieństwo. A po Komunii św. niech będzie
      długo znać po tobie, że Boga przyjąłeś, że Boga masz w sercu.
      
      «Źródło: ks. H. Jackowski SI, Ewangelje niedzielne i świąteczne z objaśnieniami»
      
  id: ''
  label: ''
